---
original_path: ita/documents/cic_libroVI_1331-1335_it.html
---

# CODICE DI DIRITTO CANONICO

## LIBRO VI

### LE SANZIONI PENALI NELLA CHIESA

#### PARTE I

##### DELITTI E PENE IN GENERE

## TITOLO IV

**LE PENE E LE ALTRE PUNIZIONI**  
*(Cann. 1331 – 1340)*

### CAPITOLO I

*LE CENSURE*

**Can. 1331 -** § 1. Allo scomunicato è proibito:  
1º di celebrare il Sacrificio dell’Eucaristia e gli altri sacramenti;  
2º di ricevere i sacramenti;  
3º di amministrare i sacramentali e di celebrare le altre cerimonie di culto liturgico;  
4º di avere alcuna parte attiva nelle celebrazioni sopra enumerate;  
5º di esercitare uffici o incarichi o ministeri o funzioni ecclesiastici;  
6º di porre atti di governo.

§ 2. Se la scomunica *ferendae sententiae* fu inflitta o quella *latae sententiae* fu dichiarata, il reo:  
1º se vuole agire contro il disposto del § 1, nn. 1-4, deve essere allontanato o si deve interrompere l’azione liturgica, se non si opponga una causa grave;  
2º pone invalidamente gli atti di governo, che a norma del § 1, n. 6, sono illeciti;  
3º incorre nella proibizione di far uso dei privilegi a lui concessi in precedenza;  
4º non acquisisce le retribuzioni possedute a titolo puramente ecclesiastico;  
5º è inabile a conseguire uffici, incarichi, ministeri, funzioni, diritti, privilegi e titoli onorifici.

**Can. 1332 -** § 1. Chi è interdetto è tenuto dalle proibizioni di cui nel can. 1331, § 1, nn. 1-4.

§ 2. Tuttavia, la legge o il precetto può definire l’interdetto in tale modo che siano proibite al reo solo alcune azioni singolari, di cui nel can. 1331, § 1, nn. 1-4, o qualche altro diritto singolare.

§ 3. Si deve osservare il disposto del can. 1331, § 2, n. 1, anche in caso di interdetto.

**Can. 1333 -** § 1. La sospensione proibisce:  
1º tutti od alcuni atti della potestà di ordine;  
2º tutti od alcuni atti della potestà di governo;  
3º l’esercizio di tutti od alcuni diritti o funzioni inerenti l’ufficio.

§ 2. Nella legge o nel precetto si può stabilire che dopo la sentenza o il decreto, che infliggono o dichiarano la pena, chi è sospeso non possa porre validamente atti di governo.

§ 3. La proibizione non tocca mai:  
1º gli uffici o la potestà di governo che non ricadano sotto la potestà del Superiore che ha costituito la pena;  
2º il diritto di abitare se il reo lo abbia in ragione dell’ufficio;  
3º il diritto di amministrare i beni, che eventualmente appartengono all’ufficio di colui che è sospeso, se la pena sia *latae sententiae*.

§ 4. La sospensione che proibisce di percepire i frutti, lo stipendio, le pensioni o altro, comporta l’obbligo della restituzione di quanto fu illegittimamente percepito, anche se in buona fede.

**Can. 1334 -** § 1. L’àmbito della sospensione, entro i limiti stabiliti nel canone precedente, è definito o dalla legge stessa o dal precetto, oppure dalla sentenza o dal decreto con cui è inflitta la pena.

§ 2. La legge, ma non il precetto, può costituire una sospensione *latae sententiae*, senza apporvi alcuna determinazione o limitazione; tale pena poi ha tutti gli effetti recensiti nel can. 1333, § 1.

**Can. 1335 -** § 1. L’autorità competente, se infligge o dichiara la censura nel processo giudiziale o per decreto extragiudiziale, può anche imporre le pene espiatorie che ritenga necessarie per restituire la giustizia o riparare lo scandalo.

§ 2. Se la censura proibisce la celebrazione dei sacramenti o dei sacramentali o di porre atti di potestà di governo, la proibizione è sospesa ogniqualvolta ciò sia necessario per provvedere a fedeli che si trovano in pericolo di morte; che se la censura *latae sententiae* non sia stata dichiarata, la proibizione è inoltre sospesa tutte le volte che un fedele chieda un sacramento, un sacramentale o un atto di potestà di governo; tale richiesta poi è lecita per una giusta causa qualsiasi.